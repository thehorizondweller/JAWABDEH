<!DOCTYPE html>
<html lang="hi" dir="ltr">

<head>
  <meta charset="utf-8">
  <title>Jawabdeh - Kshitij Anand</title>
</head>

<body>
  <center>
    <h1>जवाबदेह</h1>
    <br>
    <h4>क्षितिज आनंद </h4>
  </center>
  <hr size="5" noshade>
  <justified>
    <p>
      मैं सुबह उठकर, सत्य की किरणों को थामें, खिड़की पर टंगे काले घने परदों को किनारा कर बाहर झांकता हूँ । अपनी हिफजित चार दीवारी से सन्नाटे से निकल, एक अजीब से शोर में खुद को घिरा हुआ पता हूँ । ये शोर है, सवालों का शोर। कौन, कब, कहाँ, कैसे, और क्यों
      - इन पांच तत्वों का शोर है यह। इस शोर से घबराकर मैं वापस परदों को जमा देता हूँ। फिर यह शोर अंदर तक पहुँच जाता है। मैं अचंभित हो उठता हूँ। आखिर कैसी शक्ति है इस शोर में जो सत्य की किरणों को थामे रखने वाले पर्दों को भी चीर देता है। यह शोर पास आता
      है, पीछा करता है मेरा। मैं भयभीत हो उठता हूँ और धीरे धीरे मेरी सूझ बूझ ढीली होने लगती है। बेचैनी से चूर, मैं दरवाज़े की ओर भागता हूँ। दरवाज़ा पटक, सीढ़ियों से नीचे दौड़कर ज़मीन पर आता हूँ। रुकता हूँ, डर से आंखें बंद, सांसें तेज़ और कानो में सुई सा
      चुभता एक सन्नाटा।
    </p>
    <br>
    <p>
      घुटनो पर बैठा मैं, हांफते हांफते , पूरा ज़ोर लगाकर अपनी आँखों को खोलता हूँ, और अपने आप को पाता हूँ एक बाजार में। सारा सन्नाटा मनो जैसे उस पल में कहीं मर सा गया हो। आखिर सन्नाटे में कितनी ही जान होती है, और फिर सन्नाटे को सुनना भी कहाँ आसान है।
      मैं अपने पैरों पे उठ खड़ा हो, बेफिक्र हो जाता हूँ और बाजार का चक्कर काटने लगता हूँ। विभिन्न व्यापारी हैं यहाँ, पर यहाँ के व्यापार का आधार एक है - सवाल - यहाँ सवाल का व्यापर होता है। सवाल आजकल जीने के लिए काफी ज़रूरी हो गया है, और आज के लोगों को
      सवालों से इतना प्यार है जितना की देवव्रत को भी नहीं था। ऐसा इसलिए हैं क्यूंकि अब जीने के लिए प्रहार करना पड़ता है और आज की दुनिया में सवाल से घातक शस्त्र और कुछ नहीं। इस बाजार से सवाल सामग्री खरीद, लोग प्रेम, सम्मान एवं पहचान के आखेट में निकलते
      हैं और जो मिलता है उसी से ज़िन्दगी चलाते हैं।
    </p>
    <br>
    <p>
      बाजार में सबसे पहले मुझे ठेलों पर धर्म के सवाल बिकते हुए दिखे। कुछ सवाल नारंगी थे, कुछ हरे भरे, कुछ सफ़ेद, कुछ नीले और कुछ नोकीले। भाग भागकर मुझे भी भूख लग ही गयी थी तो मैंने भी इन ठेलों से कुछ खरीदारी करली। यहाँ के सवाल सस्ते थे, और यह लम्बे
      टिकते भी हैं। माँ का सही कहना है, ठेलों पर से खरीदी हुई चीज़ें अक्सर किफायती होती हैं।
    </p>
    <br>
    <p>
      मैं आगे बढ़ा, और मुझे दिखी सेठों की दुकाने। यहाँ रिश्तों और सम्बंधों के सवाल की बिक्री चल रही थी। यह सवाल थोड़े महंगे लगे मुझको। मैंने सुना है कि कीमती चीज़ों से इंसान को ज़्यादा लगाव होता है। सही है, क्यूंकि जब यह रिश्तों के सवाल टूटते हैं और इनका
      जवाब मिलता है तो इसका दर्द कइयों के लिए असहनीय होता है। मैं इस दर्द को सह सह कर थक चुका हूँ और इसीलिए मैं बाजार में आगे बढ़ गया।
    </p>
    <br>
    <p>
      बाजार के सबसे अंदर, और सबसे पीछे है, मंडी वालों की दुकान। यहां इंसानियत के सवालों का सौदा होता है। जहां धर्म के ठेले वाले चीख-चिल्लाकर अपने सवाल बेचा करते हैं, रिश्तों के सेठ आपके मन को बहलाने - फुसलाने कि कोशिश करते हैं, वहां ये मंडी के सौदागर
      आपके सामने अद्वितीय बुद्धि और परिपक्वता की पोशाक पहन कर, सीधे आपके ज़हन को सवाल बेचते हैं। इनकी कला का प्रदर्शन अद्भुत, अद्वितीय, अविस्मरणीय होता है। मैं भी ऐसी ही एक सौदागर कि दुकान पर मनमोहित और मंत्रमुग्ध खड़ा था। मानो जैसे कि मैं एक तुच्छ
      इंसान अपनी ज़िन्दगी का सारा मतलब और मूल्य इन्ही से जान रहा था। अपने माथे पर - "ज्ञान का स्तम्भ" - की आकृति गढ़े यह सौदगर मेरा मन मोह रहे थे की अकस्मात् ही मुझे एक शोर सुनाई दिया। शोर, जो धीरे धीरे पास आ रहा था ।मैं, शोर को पहचानने और सवाल खरीदने
      के मोह के द्वंद्व के बीच बुरी तरह विचलित हो, अटक सा गया।
    </p>
    <br>
    <p>
      वो शोर, सहसा ही अत्यंत तेज़ हो उठा और मैंने जाना की ये वही शोर है जिससे मैं सुबह से भाग रहा था। इससे पहले की मेरी कोई प्रतिक्रिया होती, सवालों की भीड़ ने मुझे घेर लिया, और चिल्लाने लगे - "मारो ! मारो! मारो!"
    </p>
    <br>
    <p>
      मेरा ह्रदय मेरे मुख तक आ गया और घबराहट में मैंने पूछा- "क्यों? मेरा क्या कसूर है?"
    </p>
    <br>
    <p>
      तभी एक सवाल ने मेरे कालर को जकड़ा और मेरे मुख के समीप आकर, मेरी आखों में ,रौद्र शक्ति का सम्पूर्ण प्रयोग कर, देखा और कहा- "क्योंकि तुम हमारे लिए जवाबदेह हो ।"
    </p>
    <br>
    <p>
      और मेरी नींद टूट गयी।
    </p>
  </justified>
</body>

</html>
